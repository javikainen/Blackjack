##Käyttöohje

Peli käynnistetään ajamalla pelin .jar-tiedosto. Peli siirtyy käynnistyksestä suoraan panoksen asetusvaiheeseen. Haluttu panos asetetaan käyttämällä painikkeita 0, 5 ja 10. Painike 0 muuttaa panoksen nollaksi, ja painikkeet 5 ja 10 kasvattavat panosta numeron ilmaisemalla summalla. Kun pelaaja on asettanut panoksen mieleisekseen, aloitetaan pelikierros painikkeella "Deal".

## Pelikierroksen kulku

Pelikierroksen aluksi kaikille pelaajille sekä jakajalle jaetaan kaksi korttia kullekin. Pelaajien kortit ovat pöydällä kuvapuoli ylöspäin, jakajan korteista vain toinen on kuvapuoli ylöspäin. Tämän jälkeen kukin pelaaja vuorollaan voi ottaa yhden tai useamman lisäkortin pyrkimyksenään päästä mahdollisimman lähelle summaa 21 menemättä kuitenkaan yli. Jos pelaajan korttien arvo ylittää 21, pelaaja häviää panoksensa välittömästi. Korttien arvot ovat seuraavat:  
* Ässä: 1 tai 11
* 2-9: kortin numeron osoittama arvo
* 10 ja kuvakortit: 10

Lisäksi, jos pelaaja saa suoraan jaossa käteensä ässän ja jonkin kortin arvolla 10 (kympit ja kaikki kuvakortit), kutsutaan tätä kättä blackjackiksi, ja pelaaja voittaa panoksensa puolitoistakertaisena, paitsi jos jakajallakin on blackjack, jolloin tilanne on tasapeli.

Uusien korttien nostaminen tapahtuu painikkeella "Hit", ja kun pelaajalla on haluamansa määrä kortteja, hän voi lopettaa vuoronsa painikkeella "Stand". Jos pelaajan korttien arvo ylittää 21, keskeytyy pelaajan vuoro välittömästi ja vuoro siirtyy seuraavalle pelaajalle.

Kun jokainen pelaaja on nostanut haluamansa määrän lisäkortteja, paljastaa jakaja piilossa olleen toisen korttinsa, sekä ottaa lisäkortteja, kunnes pääsee vähintään 17:ään. Tilanteessa, jossa jakajalla on ässä, ja jakajan korttien summa voi olla 7 tai 17 (esim. kortit A, 4, 2), jakaja ei ota enempää kortteja.

Tämän jälkeen jakaja vertaa omaa kättään kunkin vielä pelissä olevan pelaajan käteen. Jos jakaja on lähempänä 21:tä, pelaaja menettää panoksensa. Jos pelaajan käsi on suurempi, pelaaja voittaa panoksensa verran rahaa. Tasapelissä pelaaja ei voita eikä menetä rahaa. Jos pelaaja saa blackjackin (ensimmäiset kaksi korttia ovat ässä ja jokin kortti, jonka arvo on 10), pelaaja voittaa minkä tahansa jakajan käden (myös summan 21) toista blackjackiä lukuunottamatta. Lisäksi tällöin pelaaja voittaa rahaa puolitoista kertaa panoksensa verran.

Voitonmaksun jälkeen peli palaa panoksen valintaan, ja pelaajalla on mahdollisuus korottaa tai alentaa panostaan, tai hyväksyä se sellaisenaan.